---
layout: page
title: Historie
---

Úsek byl vybudován v letech 1868 až 1872 (z toho v posledních dvou letech se budovaly
viadukty) společností Buštěhradská dráha jako součást trati, která spojila tehdejší
Smíchovské společné nádraží a Hostivice. Provoz na Pražském Semmeringu byl pro 
nákladní dopravu (hlavně uhlí a dřevo) zahájen 3. července 1872. Osobní vlaky se zde
rozjely od 16. září 1872. Zestátněny byly Buštěhradské dráhy 1. ledna 1924.

V 70. letech 20. století se započalo s modernizací a zdvoukolejňováním této trati
(patrné např. v zast. Praha-Žvahov, Praha-Stodůlky a předmostích mostu přes Bucharovu ul. 
a měla být výhledově i elektrifikována. Nicméně koncem 90. let se objevily úvahy o jejím
zrušení a došlo k redukci spojů.

Při povodních v roce 2002 sloužila trať jedné z forem náhradní dopravy za nefunkční 
trasu B pražského metra, zároveň byla využívána i pro odkloněné nákladní vlaky.

V roce 2010 byla vybudována zastávka Praha-Smíchov Na Knížecí, v hlavové části 
nákladového nádraží Praha-Smíchov.

# Původ názvu Pražský Semmering

Název Pražský Semmering je odvozen od trati v Rakousku, která vede horským sedlem
Semmering mezi spolkovými zeměmi Dolní Rakousy a Štýrsko, v nadmořské výšce 980 m
(asi 100 km jižně od Vídně). Sedlem Semmering původně vedla stezka (silnice). Nad ní
byla vystavěna roku 1854 tato trať a v 50. letech 20. století i dálnice. V jednom místě
vede dálnice nad železnicí a ta nad původní silnicí. Podobné je to i na Pražském
Semmeringu, kde nad ulicí Na Srpečku vede trať 173 z nádraží Praha-Smíchov do Rudné a nad
ní trať 122 do Jinonic.

> Zdroj: [Železniční trať Praha-Smíchov – Hostivice – Rudná u Prahy
](https://cs.wikipedia.org/wiki/Železničn%C3%AD_trať_Praha-Sm%C3%ADchov_–_Hostivice_–_Rudná_u_Prahy)